<h2>Tænkepauser: Fjendskab</h2>
<h3>FTROENS TOSSERIER (21-24)</h3>
<p>I antikken var der mange guder, og selvom det godt kunne give en del ballade, var det intet at regne mod, hvad der skete med de monoteistiske religioners magtovertagelse. Jøder, muslimer og kristne anerkender kun én Gud, og det gav det religiøse fjendskab gevaldigt vind i sejlene. Alle andres guder blev pludselig afguder, alle andre troende kættere. [...]
Det religiøse fjendskab er formodentlig det ældste og det stærkeste fjendskab. Den religiøse fjende er ikke bare min fjende. Nej, han er fjende af Gud og dermed af alt det, der giver livet mening og formål. Op igennem historien har voldelige grupper til stadighed påberåbt sig Guds velsignelse. [...] 
Også i dag ser vi påkaldelsen af Gud imod hans fjender. Mest tydeligt i den islamistiske terrorisme, der forstår verden som opdelt i to stridende lejre, hvor vold skal uddrive de ugudelige. Islams ydre fjende er for disse terrorister USA og Vesten, der krænker muslimsk suverænitet, mens den indre fjende er despotiske regimer, der krænker religionens renhed. Den ydre fjende bekæmper den sande tro, og den indre fjende underminerer troen til fordel for vestlige principper om sekularisme og kapitalisme. 
Vi ser dog også andre versioner af det religiøse fjendskab, som det f.eks. praktiseres af radikale jøder og hinduister eller fundamentalistiske kristne i USA. Og ikke mindst findes der en global konfliktlinje på tværs af alle de store religioner, hvor religiøse ser sekularisme som en form for skjult ateisme, der har Gud som deres fjende. [...]
</p><h3>BLOD, MAGT OG PENGE</h3>
<p>Vi har formentlig haft politisk fjendskab lige siden agerbrugets og de første faste bosætningers opkomst. Det politiske fjendskab vedrører basalt set kampen om fordelingen af samfundets ressourcer: Hvem skal have hvad, hvor meget, hvordan og hvorfor? Fjendskabet angår spørgsmålene om, hvilket samfund der skal være, hvem der skal regere, og hvordan der skal regeres. En af de helt afgørende konfliktlinjer, der igen og igen har givet anledning til fjendskaber, er sammenstødet mellem rig og fattig, altså striden om hvad forskellige personer og grupper legitimt har ret til. I moderne tid har det politiske fjendskab været ideologisk, hvor rig/fattig-konflikten oversættes til en mere omfattende opdeling i verdensopfattelser. Det allerførste punkt på listen over usual suspects er selvfølgelig fjendskabet mellem socialister og kapitalister, der senere blev til den globale konflikt mellem den kolde krigs to blokke. 
Et andet vigtigt politisk fjendskab har historisk udspillet sig mellem demokrater og ikke-demokrater. [...] Demokrati-fortalerne har været få, og demokrati var bare én blandt flere andre legitime styreformer, hvor kejserdømme, autokrati og diktatur var blandt mulighederne. På den anden side af 1945 blev denne konfliktlinje helt afgørende, da de vestlige lande efter at have bekæmpet den tyske totalitarisme begyndte at forstå sig som liberale demokratier imod den nye totalitære fjende i Sovjetunionen. De to store, moderne konfliktlinjer – socialisme versus kapitalisme og demokrati versus ikke-demokrati – blev derfor her forenet i det ideologiske fjendskab mellem øst og vest, der dominerede kloden indtil Murens fald i 1989.
</p><h3>FJENDSKABERNES SPIL (33-34)</h3>
<p>Det kan synes forkert, næsten perverst, at tale om gode fjendskaber, og vi skulle måske snarere bruge ord som konkurrence, opposition eller uenighed. Når jeg alligevel her insisterer på betegnelsen det gode fjendskab, er det, fordi det hænger sammen med det dårlige fjendskab. [...]
Nu skal vi se lidt nærmere på forholdet mellem [to former for fjendskab:] det lige og det ulige fjendskab[...]. Det lige fjendskab kan typisk ikke ophidse følelserne nok, mobilisere befolkningen eller gøre drab moralsk rigtigt. Lige så vigtigt er det dog at lægge mærke til, hvordan det lige og det ulige fjendskab hele tiden låner fra hinanden, skifter form, tiltrækkes af hinanden. [...]
</p><h3>FREDELIGE FJENDSKABER</h3>
<p>[...] Historien byder på en perlerække af forvandlinger, hvor ulige fjendskaber omdannes til lige og fredelige fjendskaber, og hvor uundgåelige konflikter dermed får mere konstruktive rammer. Lad mig opregne en stribe eksempler, det er egentlig vældig opløftende at tænke på, hvad civilisationen trods alt har formået. 
Fjenden er ikke en længere en brutal røver, men en økonomisk konkurrent på markedet, hvor man kæmper om markedsandele. Han er ikke stammeleder og tyran, men ideologisk modpart eller regering/opposition i politikken, hvor man kæmper om stemmetal. Han er ikke barbar, men sagsøger/sagsøgt i retssystemet, hvor man kæmper om dommen. Vi kan også se fjendskabets forvandling i det religiøse fjendskab; til en vis grad præges vi i dag af sekularisme og tolerance, hvor vi accepterer, at andre tror på noget andet, end vi selv gør, uden at de derfor skal brændes på bålet som i middelalderen. Konflikten mellem kapitalister og arbejdere er ofte endt i ulige fjendskaber, der har skabt blodige revolutioner og borgerkrige – men som også har ført til det institutionaliserede, lige fjendskab i overenskomstsystemet. Det har netop som forudsætning, at der er modstridende eller konfliktuerende interesser, men at begge parter har en legitim og legal ret i at forfølge deres interesse. 
Det politiske fjendskab fortjener lidt mere opmærksomhed – lad os se på, hvordan fjendskaberne spiller sammen inden for parlamentets rammer. 
</p><h3>ELITEN ER FOLKETS FJENDE (38-39)</h3>
<p>Populisme handler om at fremhæve skel imellem folket og dets fjender. [...] Den vigtigste form for populisme i de sidste 10-15 år har været nationalpopulismen, der beskriver situationen som en krigstilstand, hvor nationen trues af de fremmede og af de antinationale, der tillader ’invasionen’, ’islamificeringen’ og ’multikulturaliseringen’. Man er reelt i en krigssituation imod en demografisk invasion af muslimer, noget der måske ikke ligner en konventionel krig, men har samme livstruende karakter, hvor ikke blot udlændingeloven, men også madregler i børnehaven, forhæng i svømmehal og hovedbeklædning bliver sikkerhedspolitiske emner. 
Krigsretorikken er essentiel i al populisme, men er særligt fremtrædende i nationalpopulismen, da folk/fjende-modellen her forener sig med nationalismens favoritskel mellem ydre og indre, ven og fjende. Det betyder også, at populismen og særligt nationalpopulismen har en tendens til at forstå al opposition som forræderi. Man er ikke bare imod nationalisternes politik, man er imod nationens overlevelse. Og det er definitionen på en forræder. Det skal straffes! Og straf er i det hele taget et område, hvor populismen trives godt.
</p><h3>ONDE RUSSERE OG GRÅDIGE AMERIKANERE (50-53)</h3>
<p>Den kolde krig var på den ene side præget af et lige fjendskab. USA og Sovjet var låst fast i et ganske institutionaliseret, konventionelt fjendskab, indrammet af diplomati, stiltiende aftaler, nedrustningsaftaler og den slags. Fjenden var klar, konkret, synlig og geografisk markeret. Men Sovjet var også en ideologisk fjende, og det gør en række ganske vigtige ting ved fjendskabets form og dynamik. Ronald Reagan beskrev Sovjet som ”ondskabens imperium”, og det var en klar moralsk, måske endda religiøs, vurdering og delegitimering af Sovjet – og en udstilling af fjendskabet som et ulige fjendskab. [...]
Det pudsige er, at de diplomatiske relationer mellem blokkene fortsatte og endda blev styrket under Reagan. [...]Den kolde krigs ideologiske fjendskab blev trods sin ulige karakter på mange måder en velsignelse. Det var angstdæmpende og konstruktivt, gav selvforståelse og enhed, strukturerede relationer og bestemte venskaber såvel som fjendskaber. Men førte ikke til blodsudgydelser i voldsomt omfang. [...]
Meget anderledes foregår tingene i totalitarismen, hvor vi ser de mest ekstreme udgaver af det ulige fjendskab husere.
</p><h3>AT BLIVE SIN EGEN FJENDE</h3>
<p>Intet fjendskab er så absolut som det totalitære fjendskab. Nazismen og stalinismen praktiserede det ulige fjendskab i en grad, der næsten er ufattelig. De totalitære stater bragte fjendskabet ud til dets slutpunkt, hvor der var fjender overalt, og hvor alle kunne være eller blive fjenden. Alle måtte behandles, som om de allerede var fjenden. Totalitarismen viser, hvilken form fjendskab kan få, hvis det ikke mødes af nogen hindring, men tværtimod gøres til en af grundforestillingerne i en stat eller ideologi. 
Det nye og rystende ved det totalitære fjendskab er ifølge den tysk-jødiske tænker Hannah Arendt, at fjender bliver ’objektive’, dvs. fjender i kraft af en væren frem for en handling, en tanke eller en trussel. Jødens påståede forbrydelse, en konkret overtrædelse, omdannes f.eks. til jødiskhedens iboende last, en abstrakt væren, der kun kan fjernes sammen med jøderne selv. [...]
</p><h3>MASSEMORD SAT I SYSTEM</h3>
<p>Den nazistiske udgave af det totalitære fjendskab skilte sig ud ved i ekstrem grad at fokusere på kroppen. Det var en biologisering af politikken, hvor genstanden for den nazistiske politik var folkekroppen, racens sundhed, nationens renhed. Massemordet blev set som en renselses- og helbredelsesproces, hvor syge og degenererede elementer blev skåret ud af folkekroppen. Himmler sagde i 1943, at antisemitisme ”er præcis det samme som aflusning. At udrydde lus er ikke et spørgsmål om ideologi. Det er et spørgsmål om renlighed”. Han mestrede i særlig og sørgelig grad kunsten at skabe effektive fjendebilleder. [...]
Fjenden blev reduceret til en forhindring, der skulle fjernes. Drabet blev ikke forstået som mord, men som elimineringen af en fare. Den heroiske kamp for eksistens, krigen, afløstes af strategier, som minimerede nogles gruppers dødelighed og øgede andres. Drabet blev rutine, hverdagspolitik, administration. I stedet for enkeltstående dødsfald eller mord fik vi en statistisk død. [...]
</p><h3>FJENDSKABER ER HISTORISKE (55-56)</h3>
<p>I mange år var ’svenskeren’ vores urfjende, så blev det ’tyskeren’. Fjendebilleder bliver lagret i den kollektive hukommelse og trækkes frem i krisesituationer – eller også kan de, som det er sket med svenskeren og tyskeren, blive til banale fjendskaber, der kan bruges af sportsjournalister eller som forklaring på, hvorfor andre nationer opfører sig tosset eller dumt. 
Historien er altså lidt af en joker, når det gælder fjendskaber. De fleste fjendebilleder har rod i virkelige begivenheder, men de skabes gennem selektiv hukommelse. Man ’husker’ alt det onde, som fjenden har gjort, og ’glemmer’ alt det gode eller neutrale. Fjendebilledet giver ens oplevelser og omverden en særlig struktur, der bekræfter fjendebilledet selv. Dermed skabes en historie om fjenden, der eviggør ham som vores fjende. ”De har altid været imod os”, som det f.eks. i dag siges af nogle islam-modstandere. Osmannernes angreb på Europa beviser, at der er et evigt fjendskab mellem islam og Vesten, mener de – ganske ligesom islamister i dag snakker uendeligt meget om korstogene som bevis på Vestens evige had mod islam. Historien bruges som bevis for, at vi er de forfulgte, og de er de angribende, for sådan har det altid været, og her kan man se, hvad de er for nogle. 
Det er ulig lettere at skabe et fjendebillede end at forlade et. Til tider er det sådan, at kun fjendskabet huskes, mens dets genstand ændrer sig. Islam var eksempelvis i århundreder kendt, frygtet og foragtet i Vesten for sin løsslupne seksualmoral med homoseksualitet og haremmer for fuld udblæsning – i dag er det religionens strikte, undertrykkende kønsdogmatik, der er omdrejningspunkt for nogles fjendskab imod islam. Det viser fjendskabets tomhed, dets altid gældende åbenhed over for det, der findes og sker i samfundet. [...] Det er [derfor også] fjendskabets genformulering og mobilisering i nutiden, ikke dets forekomst i fortiden, der skal forklares, hvis vi vil forstå aktuelle konflikter.
</p>

